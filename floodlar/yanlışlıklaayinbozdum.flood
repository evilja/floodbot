Migros kasiyeri beni 10 dakika boyunca beklettiği için adama sesimi yükselmiştim. Sonrasında bir emekçiye böyle davrandığım için pişman oldum. Bugün alışveriş yapmak için aynı şubeye yine yolum düştü. Evde yalnız olmamdan dolayı dondurulmuş gıdalar, abur cubur gibi pratik şeyler aldım. Bir yandan kalbini kırdığım eleman orda mı diye etrafa bakıyordum;bu sefer bir kız çalışandan başka kimse yoktu. Niyetim nispeten tenha olan o saatte özür dilemekti. Neyse diyip kasaya yöneldim. Ya sabır! Yine etrafta kimsecikler yok. Görevlilere seslendim ama nafile, gelen giden yok. Neyse ki geçenki gibi olmadı ve bir dakika geçmeden biri göründü.

Bu, tepki gösterdiğim dünkü kasiyerdi. Merhaba, dedim ama karşılık vermeden kasaya geçti ve eşyaları geçirmeye başladı. "Kusura bakma dostum, geçen biraz fazla çıkıştım" dedim. Başını kaldırıp "**estağfurullah abi, sorun değil**" diye karşılık verdi bu defa. Espri babında, coin borsası mı takip ediyorsun geçen hayli dalgındın, diye devam ettim. Kasiyer daha pozitif bir edayla, "çok merak ediyorsan, gel." dedi. Adamcağız iş yükünü kendi gözlerimle görüyüm diye bana depoyu gösterdi. İçeride bilumum tüketim malzemesi dışında bir küçük masa, üzerinde tavla ve sigara ile kül tablası vardı;kesif koku anında rahatsız olmama sebep oldu.

Birden duvardaki posterler dikkatimi çekti. Normal şartlarda zincir marketlerin arka kısımlarının bu şekilde olduğunu kırk yıl düşünsem aklıma gelmezdi. Kapı sesiyle irkildim, kasiyer kendi de içerde olacak şekilde depo kapısını kilitlemişti. Ne oluyoruz demeye kalmadan, posterdeki kişiyi tanımamla olayları anlamlandırmam bir oldu. Bu şahıs meşhur mercan dedeydi. Büyük çaplı bir şok ve aydınlanma yaşadığım bu anda, içecek paletlerinin arasından demin içerde gördüğüm kız eleman olduğunu düşündüğüm çıktığını fark ettim: Deminki çıtı pıtı kız gitmiş, yılan saçlı, yüzünde irin ve yaralar olan bir ucube gelmişti. Derken erkek elemanında canavarlaştığını ve kalınca bir zincirle kendi kendini dövdüğünü irkilerek müşahede ettim. Olayın özü şu ki dostlarım;ben geçen gün bu Mercan Dede'ye tapan, habis ve gizli tarikatın istemeden ayinlerini bozmuşum. Ne yazık ki 5. günün şafağında beni kurban edeceklermiş. Şu an depoda tutsağım ama tavlada kazanmamdan mütevellit 5 dakikalık telefon hakkı tanıdılar.  Siz siz olun kimsenin kalbini kırmayın.